# Defensa do proxecto

A defensa do proxecto consistirá na exposición e demostración do traballo realizado ante o equipo de profesorado, sabendo responder ás preguntas que se realicen de maneira xustificada e demostrando a autoría e coñecemento do mesmo.

O alumnado debe preparar unha breve presentación, de duración non superior a 10 minutos.

Aspectos a ter en conta:

* O proxecto presentado debe alcanzar os obxectivos marcados, que foron consensuados coas persoas titoras do seguimento, e sempre atendendo aos modelos e documentación facilitados.

* Debe explicarse de maneira clara e concisa o proxecto e os motivos polos que se deciden levar a cabo as tarefas correspondentes do xeito explicado na documentación.

* Debe mostrarse o funcionamento da aplicación desenvolvida.

* Deben xustificarse as decisións tomadas, non só desde o punto de vista económico e loxístico senón tamén desde o punto de vista técnico.

* No caso de que se usen tecnoloxías innovadoras deben explicarse as vantaxes e limitacións destas.

* Non se exporá **nada que non estea reflectido na documentación** entregada.

* Debe responderse con seguridade ás preguntas que se formulen, xustificando as respostas.

* Non se valorarán “*cousas a medio facer*”.

* Debe demostrarse a autoría do traballo desenvolvido. En caso contrario, o proxecto será cualificado inmediatamente coma NON APTO.

## Contido da defensa

Os contidos que se deben tratar durante a exposición oral son os seguintes:

* **Introdución**: breve explicación da idea e motivación do proxecto. Podería ser un resumo do estudo preliminar.
* **Demostración do produto**: deben mostrarse as funcionalidades e posibilidades da aplicación web desenvolvida. Nesta parte non se tratarán cuestións técnicas, senón que a demostración debe ser elaborada como se se fose presentar ao público xeral.
* **Explicación do proceso**: deben explicarse as diferentes fases do proxecto de forma resumida, incluíndo as diferentes decisións tomadas durante o seu desenvolvemento. Estas decisións deben ser defendidas, na súa maior parte, mediante argumentos de carácter técnico.
* **Conclusións persoais**: para finalizar, deberanse expresar as conclusións sacadas da elaboración do proxecto.

A estrutura da exposición é de libre elección, pero os contidos a tratar deberán ser os anteriormente mencionados. É dicir, pode variarse a orde dos contidos, pero estes deben aparecer de forma obrigatoria durante a exposición.

## Recursos

Os recursos permitidos para a defensa do proxecto son:

* Presentación de diapositivas.
* Vídeo demostrativo.

Os recursos que se utilicen durante a exposición deben ser un apoio para o discurso. Isto implica o seguinte:

* O alumnado non debe limitarse a ler o texto das diapositivas.
* As diapositivas deben conter textos relevantes e non todo o discurso.
* O vídeo, no caso de habelo, non puede durar toda a presentación.

### Presentación de diapositivas

A presentación de diapositivas debe cumprir unha serie de requisitos para que poida ser aceptada como válida:

* Non pode reproducir partes completas da documentación.
* Non pode conter todo o discurso da exposición.
* Poden usarse só imaxes para apoiar a explicación.

Algúns consellos para a súa elaboración son:

* A información fundamental debería destacar fronte ao resto.
* Desaconséllase encher as diapositivas de moito texto.
* É recomendable apoiar a información con gráficos ou imaxes significativas.
* O contraste entre o fondo e o texto debe ser alto.
* O tamaño das fontes debe ser o suficientemente grande como para permitir unha lectura fluída.
 
### Vídeo demostrativo

Pode usarse un vídeo demostrativo do funcionamento da aplicación durante a defensa do proxecto.

O vídeo debe cumprir unha serie de requisitos para que poida ser aceptado como válido:

* A duración do vídeo non pode exceder os 5 minutos.
* A resolución mínima debe ser 1280x720.
* A resolución máxima debe ser 1920x1080.
* A inclusión de audio é opcional.

É recomendable subir o vídeo a algunha plataforma de vídeo como [YouTube](https://www.youtube.com/) ou [Vimeo](https://vimeo.com/) e indicar a URL na documentación do proxecto.