# Orzamento

Este apartado debe incluír os investimentos a realizar para iniciar a actividade, os custos que supón o mantemento da mesma durante un tempo determinado (normalmente un ano) e os ingresos que se pretenden conseguir.

Esta análise ten como misión determinar e xustificar o custo económico da execución e posta en marcha do proxecto. Esta análise é relativamente fácil de realizar se a planificación está ben elaborada.

Para establecer os custos do proxecto téñense en conta diferentes conceptos:

- Materiais que se utilizan: material funxible, materias primas, materiais didácticos, roupa de traballo, …
- Man de obra: custos relacionados co equipo humano involucrado no proxecto.
- Alugueiro/compra de ferramentas, maquinaria, equipos informáticos e/ou audiovisuais, …
- Alugueiro/compra de locais
- Contratos de subministracións: auga, luz, electricidade, gas, … Subcontratacións
- Gastos de publicidade.
- Seguros.

O maior custo no proxecto case sempre corresponde ás persoas, polo que é importante controlar o número de horas que se invisten en cada actividade para que non aparezan desaxustes no orzamento. Tamén hai que coidar as subcontratacións; convén que traballen cun orzamento establecido.

Tamén é interesante investigar as posibles axudas e subvencións ás que se pode optar.

A continuación preséntanse ás opcións posibles en canto a este apartado:

- O alumnado que realice un proxecto para vendelo a unha terceira persoa, debe realizar un orzamento.
- O alumnado que realice un proxecto para explotalo e construír unha empresa, ten que realizar un balance e a conta de resultados, incluíndo unha breve descrición da forma xurídica de explotación.